* II Timothy 1

** II Timothy 1:1

Paulus Apostolus Jesu Christi per voluntatem Dei, secundum promissionem vitæ, quæ est in Christo Jesu,

** II Timothy 1:2

Timotheo carissimo filio : gratia, misericordia, pax a Deo Patre, et Christo Jesu Domino nostro.  

** II Timothy 1:3

Gratias ago Deo, cui servio a progenitoribus in conscientia pura, quod sine intermissione habeam tui memoriam in orationibus meis, nocte ac die

** II Timothy 1:4

desiderans te videre, memor lacrimarum tuarum, ut gaudio implear,

** II Timothy 1:5

recordationem accipiens ejus fidei, quæ est in te non ficta, quæ et habitavit primum in avia tua Loide, et matre tua Eunice, certus sum autem quod et in te.  

** II Timothy 1:6

Propter quam causam admoneo te ut resuscites gratiam Dei, quæ est in te per impositionem manuum mearum.

** II Timothy 1:7

Non enim dedit nobis Deus spiritum timoris : sed virtutis, et dilectionis, et sobrietatis.

** II Timothy 1:8

Noli itaque erubescere testimonium Domini nostri, neque me vinctum ejus : sed collabora Evangelio secundum virtutem Dei :

** II Timothy 1:9

qui nos liberavit, et vocavit vocatione sua sancta, non secundum opera nostra, sed secundum propositum suum, et gratiam, quæ data est nobis in Christo Jesu ante tempora sæcularia.

** II Timothy 1:10

Manifestata est autem nunc per illuminationem Salvatoris nostri Jesu Christi, qui destruxit quidem mortem, illuminavit autem vitam, et incorruptionem per Evangelium :

** II Timothy 1:11

in quo positus sum ego prædicator, et Apostolus, et magister gentium.

** II Timothy 1:12

Ob quam causam etiam hæc patior, sed non confundor. Scio enim cui credidi, et certus sum quia potens est depositum meum servare in illum diem.

** II Timothy 1:13

Formam habe sanorum verborum, quæ a me audisti in fide, et in dilectione in Christo Jesu.

** II Timothy 1:14

Bonum depositum custodi per Spiritum Sanctum, qui habitat in nobis.

** II Timothy 1:15

Scis hoc, quod aversi sunt a me omnes, qui in Asia sunt, ex quibus est Phigellus, et Hermogenes.

** II Timothy 1:16

Det misericordiam Dominus Onesiphori domui : quia sæpe me refrigeravit, et catenam meam non erubuit :

** II Timothy 1:17

sed cum Romam venisset, sollicite me quæsivit, et invenit.

** II Timothy 1:18

Det illi Dominus invenire misericordiam a Domino in illa die. Et quanta Ephesi ministravit mihi, tu melius nosti.   

* II Timothy 2

** II Timothy 2:1

Tu ergo fili mi, confortare in gratia, quæ est in Christo Jesu :

** II Timothy 2:2

et quæ audisti a me per multos testes, hæc commenda fidelibus hominibus, qui idonei erant et alios docere.

** II Timothy 2:3

Labora sicut bonus miles Christi Jesu.

** II Timothy 2:4

Nemo militans Deo implicat se negotiis sæcularibus : ut ei placeat, cui se probavit.

** II Timothy 2:5

Nam et qui certat in agone, non coronatur nisi legitime certaverit.

** II Timothy 2:6

Laborantem agricolam oportet primum de fructibus percipere.

** II Timothy 2:7

Intellige quæ dico : dabit enim tibi Dominus in omnibus intellectum.

** II Timothy 2:8

Memor esto Dominum Jesum Christum resurrexisse a mortuis ex semine David, secundum Evangelium meum,

** II Timothy 2:9

in quo laboro usque ad vincula, quasi male operans : sed verbum Dei non est alligatum.

** II Timothy 2:10

Ideo omnia sustineo propter electos, ut et ipsi salutem consequantur, quæ est in Christo Jesu, cum gloria cælesti.

** II Timothy 2:11

Fidelis sermo : nam si commortui sumus, et convivemus :

** II Timothy 2:12

si sustinebimus, et conregnabimus : si negaverimus, et ille negabit nos :

** II Timothy 2:13

si non credimus, ille fidelis permanet, negare seipsum non potest.  

** II Timothy 2:14

Hæc commone, testificans coram Domino. Noli contendere verbis : ad nihil enim utile est, nisi ad subversionem audientium.

** II Timothy 2:15

Sollicite cura teipsum probabilem exhibere Deo, operarium inconfusibilem, recte tractantem verbum veritatis.

** II Timothy 2:16

Profana autem et vaniloquia devita : multum enim proficiunt ad impietatem :

** II Timothy 2:17

et sermo eorum ut cancer serpit : ex quibus est Hymenæus et Philetus,

** II Timothy 2:18

qui a veritate exciderunt, dicentes resurrectionem esse jam factam, et subverterunt quorumdam fidem.

** II Timothy 2:19

Sed firmum fundamentum Dei stat, habens signaculum hoc : cognovit Dominus qui sunt ejus, et discedat ab iniquitate omnis qui nominat nomen Domini.

** II Timothy 2:20

In magna autem domo non solum sunt vasa aurea, et argentea, sed et lignea, et fictilia : et quædam quidem in honorem, quædam autem in contumeliam.

** II Timothy 2:21

Si quis ergo emundaverit se ab istis, erit vas in honorem sanctificatum, et utile Domino ad omne opus bonum paratum.

** II Timothy 2:22

Juvenilia autem desideria fuge, sectare vero justitiam, fidem, spem, caritatem, et pacem cum iis qui invocant Dominum de corde puro.

** II Timothy 2:23

Stultas autem et sine disciplina quæstiones devita : sciens quia generant lites.

** II Timothy 2:24

Servum autem Domini non oportet litigare : sed mansuetum esse ad omnes, docibilem, patientem,

** II Timothy 2:25

cum modestia corripientem eos qui resistunt veritati, nequando Deus det illis pœnitentiam ad cognoscendam veritatem,

** II Timothy 2:26

et resipiscant a diaboli laqueis, a quo captivi tenentur ad ipsius voluntatem.   

* II Timothy 3

** II Timothy 3:1

Hoc autem scito, quod in novissimis diebus instabunt tempora periculosa :

** II Timothy 3:2

erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti,

** II Timothy 3:3

sine affectione, sine pace, criminatores, incontinentes, immites, sine benignitate,

** II Timothy 3:4

proditores, protervi, tumidi, et voluptatum amatores magis quam Dei :

** II Timothy 3:5

habentes speciem quidem pietatis, virtutem autem ejus abnegantes. Et hos devita :

** II Timothy 3:6

ex his enim sunt qui penetrant domos, et captivas ducunt mulierculas oneratas peccatis, quæ ducuntur variis desideriis :

** II Timothy 3:7

semper discentes, et numquam ad scientiam veritatis pervenientes.

** II Timothy 3:8

Quemadmodum autem Jannes et Mambres restiterunt Moysi : ita et hi resistunt veritati, homines corrupti mente, reprobi circa fidem ;

** II Timothy 3:9

sed ultra non proficient : insipientia enim eorum manifesta erit omnibus, sicut et illorum fuit.

** II Timothy 3:10

Tu autem assecutus es meam doctrinam, institutionem, propositum, fidem, longanimitatem, dilectionem, patientiam,

** II Timothy 3:11

persecutiones, passiones : qualia mihi facta sunt Antiochiæ, Iconii, et Lystris : quales persecutiones sustinui, et ex omnibus eripuit me Dominus.

** II Timothy 3:12

Et omnes, qui pie volunt vivere in Christo Jesu, persecutionem patientur.

** II Timothy 3:13

Mali autem homines et seductores proficient in pejus, errantes, et in errorem mittentes.

** II Timothy 3:14

Tu vero permane in iis quæ didicisti, et credita sunt tibi : sciens a quo didiceris :

** II Timothy 3:15

et quia ab infantia sacras litteras nosti, quæ te possunt instruere ad salutem, per fidem quæ est in Christo Jesu.

** II Timothy 3:16

Omnis Scriptura divinitus inspirata utilis est ad docendum, ad arguendum, ad corripiendum, et erudiendum in justitia :

** II Timothy 3:17

ut perfectus sit homo Dei, ad omne opus bonum instructus.   

* II Timothy 4

** II Timothy 4:1

Testificor coram Deo, et Jesu Christo, qui judicaturus est vivos et mortuos, per adventum ipsius, et regnum ejus :

** II Timothy 4:2

prædica verbum, insta opportune, importune : argue, obsecra, increpa in omni patientia, et doctrina.

** II Timothy 4:3

Erit enim tempus, cum sanam doctrinam non sustinebunt, sed ad sua desideria coacervabunt sibi magistros, prurientes auribus,

** II Timothy 4:4

et a veritate quidem auditum avertent, ad fabulas autem convertentur.

** II Timothy 4:5

Tu vero vigila, in omnibus labora, opus fac evangelistæ, ministerium tuum imple. Sobrius esto.

** II Timothy 4:6

Ego enim jam delibor, et tempus resolutionis meæ instat.

** II Timothy 4:7

Bonum certamen certavi, cursum consummavi, fidem servavi.

** II Timothy 4:8

In reliquo reposita est mihi corona justitiæ, quam reddet mihi Dominus in illa die, justus judex : non solum autem mihi, sed et iis, qui diligunt adventum ejus.   Festina ad me venire cito.

** II Timothy 4:9

Demas enim me reliquit, diligens hoc sæculum, et abiit Thessalonicam :

** II Timothy 4:10

Crescens in Galatiam, Titus in Dalmatiam.

** II Timothy 4:11

Lucas est mecum solus. Marcum assume, et adduc tecum : est enim mihi utilis in ministerium.

** II Timothy 4:12

Tychicum autem misi Ephesum.

** II Timothy 4:13

Penulam, quam reliqui Troade apud Carpum, veniens affer tecum, et libros, maxime autem membranas.

** II Timothy 4:14

Alexander ærarius multa mala mihi ostendit : reddet illi Dominus secundum opera ejus :

** II Timothy 4:15

quem et tu devita : valde enim restitit verbis nostris.

** II Timothy 4:16

In prima mea defensione nemo mihi affuit, sed omnes me dereliquerunt : non illis imputetur.

** II Timothy 4:17

Dominus autem mihi astitit, et confortavit me, ut per me prædicatio impleatur, et audiant omnes gentes : et liberatus sum de ore leonis.

** II Timothy 4:18

Liberavit me Dominus ab omni opere malo : et salvum faciet in regnum suum cæleste, cui gloria in sæcula sæculorum. Amen.

** II Timothy 4:19

Saluta Priscam, et Aquilam, et Onesiphori domum.

** II Timothy 4:20

Erastus remansit Corinthi. Trophimum autem reliqui infirmum Mileti.

** II Timothy 4:21

Festina ante hiemem venire. Salutant te Eubulus, et Pudens, et Linus, et Claudia, et fratres omnes.

** II Timothy 4:22

Dominus Jesus Christus cum spiritu tuo. Gratia vobiscum. Amen.    

